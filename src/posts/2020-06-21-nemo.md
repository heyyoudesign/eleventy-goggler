---
title: "Nemo"
author: "Eleonora Barbaccia"
date: 2020-06-21 14:12:28
---

Il pesce pagliaccio ha una livrea di un colore arancione sgargiante, con strisce bianche e nere e può raggiungere i 9 centimetri di lunghezza. Inoltre, ha una durata di vita molto lunga infatti può vivere fino a dodici anni.

Questo caratteristico abitante della barriera corallina vive prevalentemente nelle acque basse dell'Oceano Indiano e del Pacifico occidentale, dove si nutre principalmente di plancton e alghe.

È un pesce piuttosto sedentario, in quanto non si allontana mai dall'anemone che lo ospita, di cui è immune grazie ad uno strato di muco sulla pelle. Tuttavia, la resistenza al veleno degli anemoni non è di tipo genetico in quanto il pesce pagliaccio per acquistarla compie un rituale entrando poco alla volta in contatto con il liquido urticante. Per questo è spesso anche chiamato Pesce Anemone.

Anemone e pesce pagliaccio hanno instaurato una simbiosi mutualistica permanente e specie specifica. In cambio dell'ospitalità e della protezione dai predatori, infatti, il pesce pagliaccio scaccia gli intrusi e ripulisce l'anemone dai parassiti.

Durante la riproduzione vengono deposte fino a 200-400 uova, in un posto riparato vicino all'anemone così da proteggerle dai possibili predatori, per essere poi fecondate dal maschio. Il maschio è molto devoto alla famiglia! Prepara il nido per la madre in cui deporrà le uova, le protegge contro ogni possibile predatore e pulisce il nido dai detriti. Il maschio inoltre passa il tempo a soffiare sulle uova per spostarle, assicurandosi che ogni uovo venga ben ossigenato. Proprio un bravo papà!

Lo sapevi che i pesci pagliaccio possono cambiare sesso?? …I pesci pagliaccio vivono in piccoli gruppi costituiti da maschi e da un'unica femmina dominante, il pesce dalle dimensioni maggiori. Una curiosità è che tutti i pesci pagliaccio nascono maschi e hanno la possibilità di cambiare sesso e diventare femmine; sono infatti, ERMAFRODITI SEQUENZIALI!

Tuttavia, cambiano sesso solo per diventare la femmina dominante in un gruppo. Uno solo dei maschi è il compagno della femmina ed è l'unico maschio del gruppo sessualmente attivo. Quando la femmina muore, avviene la trasformazione! Il maschio sessualmente attivo diventa femmina mentre tutti gli altri membri del gruppo slittano di un posto nella gerarchia. Il cambio di sesso è irreversibile, quindi una volta presa questa decisione, non si torna indietro!!

Un'altra caratteristica tipica del pesce pagliaccio è che è un gran chiacchierone! Questi pesci infatti sono in grado di emettere suoni con frequenza e durata diversi per rafforzare la propria identità sociale.

![](http://static.wixstatic.com/media/b04324_b71122ffad5e469392722d7d29be2a5c~mv2.png)![](http://static.wixstatic.com/media/b04324_82075951d1ee45ecb7294020b87ea3ba~mv2.png)![](http://static.wixstatic.com/media/b04324_805f2978c4784d108117f599d3e67c93~mv2.png)![](http://static.wixstatic.com/media/b04324_04a9dd9f77ba4d6ba7c66e11a8800874~mv2.png)![](http://static.wixstatic.com/media/b04324_4201c0dad8cd48549284c409b1c35fa2~mv2.png)![](http://static.wixstatic.com/media/b04324_f9682d81e7c24836b7845cdacc03fdb4~mv2.png)![](http://static.wixstatic.com/media/b04324_fd55f94552614128b5b53952489ebb9d~mv2.png)![](http://static.wixstatic.com/media/b04324_56d86591c3184c7f801e4609fecc0259~mv2.png)