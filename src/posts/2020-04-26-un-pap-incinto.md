---
title: "Un Papà Incinto"
author: "Eleonora Barbaccia"
date: 2020-04-26 13:49:17
---

Il cavalluccio marino è un animale davvero straordinario, unico nel suo genere!

Prima di tutto bisogna dire che in sé racchiude caratteristiche tipiche di altri animali: presenta una testa e un muso tipici del cavallo, da cui prende il nome; ha gli occhi come il camaleonte, in grado di muoversi in modo indipendente uno dall'altro. Ha una pancia come quella del canguro, infatti presenta una tasca dalla quale nasceranno i piccoli e dove si rifugeranno nei primi giorni di vita; inoltre presenta una coda da scimmia, prensile, in modo da potersi aggrappare a coralli o gorgonie. Infine, si muove con un andamento tipico da essere umano, eretto e verticale, al contrario di tutti gli altri pesci.

Un’altra buffa caratteristica dei cavallucci marini è che sono dei gran mangioni! Infatti, avendo uno stomaco praticamente inesistente sono costretti a mangiare in continuazione.

![](http://static.wixstatic.com/media/b04324_02924cbf33e5431ab6b5737c15d4d7b0~mv2.jpg)![](http://static.wixstatic.com/media/b04324_ad09ef7022ec4e02be74c0afa595c76b~mv2.jpg)![](http://static.wixstatic.com/media/b04324_7917bc7c9dad4ee9980590f0be75bcf0~mv2.jpg)![](http://static.wixstatic.com/media/b04324_49e425d1af1445e08871622f9ac3d678~mv2.png)

RIPRODUZIONE

La cosa decisamente unica dei cavallucci è la loro riproduzione. In questi pesci infatti, si ha un’inversione dei ruoli ed è il maschio che dà alla luce i piccoli.

Dopo un rituale di corteggiamento che può durare anche alcuni giorni infatti, la femmina trasferisce le sue uova nella tasca addominale del maschio dove verranno fecondate. Sarà il maschio a doversi quindi occupare della gravidanza che può durare dai 9 ai 45 giorni. Al momento del parto, il maschio può dare alla luce fino a 2500 piccoli.

I cavallucci marini sono animali Monogami, quindi una volta scelta la compagna giusto il maschio ci rimarrà per tutta la sua vita.

...Sapevate che spesso si vedono nella spiaggia di Noli?