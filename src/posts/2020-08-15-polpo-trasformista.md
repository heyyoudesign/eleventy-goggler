---
title: "Polpo Trasformista"
author: "Eleonora Barbaccia"
date: 2020-08-15 06:30:00
---

Il polpo mimetico (Thaumoctopus mimicus) è l'unica specie del genere Thaumoctopus; vive nei mari tropicali del Sud-Est asiatico e fu scoperto nel 1998 presso la costa di Sulawesi, in Indonesia.

Misura fino a 60 cm di lunghezza e il suo colore naturale è bianco a strisce marroni, anche se può variare molto rapidamente grazie ai cromatofori, cellule della pelle che contengono piccole sacche di colore che vengono rilasciate in quantità differenti grazie a specifici impulsi nervosi.

Il nome "polpo mimetico" non rende giustizia a questo incredibile mollusco: sarebbe molto più azzeccato chiamarlo polpo trasformista. La gommosa creatura è infatti capace di imitare l’aspetto e il movimento di oltre 15 differenti animali tra cui serpenti di mare, pesci leone, sogliole, stelle di mare, lumache, meduse e granchi.

il polpo mimetico sembra essere anche particolarmente intelligente: sceglie infatti il ruolo da impersonare in modo da incutere la maggior paura possibile al predatore che in quel momento lo sta minacciando. Gli scienziati hanno per esempio osservato che per difendersi dall'attacco dei pesci pagliaccio, assume la forma e le movenze del loro più agguerrito predatore: il serpente di mare. Se invece deve spaventare un grosso pesce leone inizia a nuotare a mezz'acqua con i tentacoli allargati così che sembrano enormi aculei. Se viene invece minacciato da un granchio, diventa tutto nero, si alza sui tentacoli, e inizia a camminare lateralmente.

Insomma, un vero attore!

![](http://static.wixstatic.com/media/b04324_a54c1c8b24124a8db108abecf0dd9b37~mv2.png)![](http://static.wixstatic.com/media/b04324_e887d85ad6f644118cdb269bfd988a94~mv2.png)![](http://static.wixstatic.com/media/b04324_b82446a2c6f94d1cbc39a27c6e8e2f9a~mv2.png)![](http://static.wixstatic.com/media/b04324_248cab1549f146408befde790da97f9a~mv2.png)