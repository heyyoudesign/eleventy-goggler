---
title: "Gambero Pistolero"
author: "Eleonora Barbaccia"
date: 2020-07-18 06:30:00
---

Si usa il termine simbiosimutualistica quando due specie diverse si uniscono per beneficiare ognuna dei punti di forza dell'altra, andando così a minimizzare i propri punti di debolezza. Il rapporto che si crea tra i gamberetti della specie Alpheus e varie specie di pesci ghiozzi ne è un tipico esempio…

I gamberi Alpheus possono essere o rossi o bianchi, le loro dimensioni si aggirano sui 4-5 cm e sono generalmente noti come gamberi pistoleri. Questo nome deriva dal fatto che emettono un tipico rumore simile a uno sparo di una pistola, emesso dalla chela più grande del gambero che può superare i 200 dB e può essere sentito anche sott'acqua; chiudendo velocemente la chela più grande, il gambero crea crea un getto d'acqua ad alta velocità contenente bolle di cavitazione; per effetto della pressione negativa rispetto all'acqua circostante, la bolla implode creando un'onda d'urto che stordisce o uccide la preda vicina.

SIMBIOSI

Un altro punto di forza del gambero pistolero è la capacità di scavare tane molto profonde nella roccia e nel fondo sabbioso, e mantenerle continuamente pulite e in efficienza: un autentico minatore dei mari. Il suo punto di debolezza invece è quello di non essere dotato di una buona vista. Per fortuna però, è dotato di antenne molto sensibili con le quali riesce a percepire tutti i movimenti intorno a lui.

Queste caratteristiche hanno portato il gambero pistolero a instaurare un rapporto di mutua utilità con alcune specie di pesci ghiozzi che sono diffusi in tutti i mari che si mantengono quasi sempre ad intimo contatto con il substrato.

Da parte sua il gambero pistolero costruisce e tiene in piena efficienza la tana come rifugio sicuro per entrambi; il ghiozzo, in cambio, ne fa la guardia e accompagna il gambero pistolero nelle sue scorribande fuori dalla tana. Il gambero pistolero riesce infatti a seguirlo mantenendo un contatto continuo col pesce attraverso le sue antenne sensibili. Non è raro trovare questi animali all’ingresso della loro tana con il pesce posizionato all'esterno e il gambero all’interno in attesa del segnale di libera uscita.

In genere, in natura, è usuale incontrare una coppia di pesci ghiozzi in simbiosi con una coppia di gamberi pistolero.

![](http://static.wixstatic.com/media/b04324_79e986fc034640d5bcf4475e400464c4~mv2.png)![](http://static.wixstatic.com/media/b04324_00bf091faf7b446ba2929ce37cbf8a3f~mv2.png)![](http://static.wixstatic.com/media/b04324_133d14bb4dad48bfb8f5bac16d36fea0~mv2.png)![](http://static.wixstatic.com/media/b04324_81d1d7b7c9154ea1820c8a6cc47fe8b6~mv2.png)![](http://static.wixstatic.com/media/b04324_211a0da0fab242aea27cf3cd6125de9a~mv2.png)![](http://static.wixstatic.com/media/b04324_bf0245d822554767a5644c00a0ccc9de~mv2.png)