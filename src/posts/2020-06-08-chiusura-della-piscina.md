---
title: "Chiusura Della Piscina"
author: "Il consiglio direttivo"
date: 2020-06-08 18:58:57
---

Cari soci,

ci auguriamo anzitutto di trovarvi tutti in salute.

![](http://static.wixstatic.com/media/ef7a2f_3a7d3cb3185b40ad9680e68c4ea141ed.jpg)Questo periodo ci ha messo a dura prova, ma con la resilienza tipica della nostra disciplina, con la voglia di non mollare e l’entusiasmo che ci supporta, lo stiamo attraversando cercando di mantenerci in forma nonostante tutto.

Abbiamo visto e vediamo con piacere che, grazie alla tecnologia, i contatti tra i soci sono proseguiti e proseguono fitti anche in assenza di una casa comune dove incontrarci.

Grazie alla fantasia e alla disponibilità del nostro staff abbiamo potuto nei passati mesi mantenere sempre vivo lo spirito associativo, proponendo iniziative di attività fisica prima in distanza e poi organizzando momenti di incontro all’aperto, se pur con tutte le precauzioni del caso.

Non sono mancati simpatici contest di apnea e lezioni di biologia a distanza, che hanno visto il coinvolgimento e la partecipazione di tanti di voi.

Purtroppo le attività al coperto sono state impedite fino a settimana scorsa e ancora oggi rimangono fortemente penalizzate dalle norme e da protocolli di sicurezza, non sempre applicabili.

Abbiamo tenuto continue comunicazioni con l’istituto Leone XIII, che ci ospita nelle sue strutture, per valutare quando e come poter riprendere anche le attività in piscina, in piena sicurezza.

I responsabili del Leone XIII ci hanno comunicato che, valutate tutte le possibilità e implicazioni di una riapertura limitata, hanno preferito anticipare a questo mese di giugno l’avvio dei lavori di ristrutturazione della piscina previsti, come vi avevamo anticipato, per inizio luglio.

In tal modo, contano poter rimettere la piscina a disposizione per la ripresa delle nostre attività entro metà settembre e forse anche prima, dunque in anticipo rispetto alle previsioni iniziali.

Da parte nostra gli istruttori e gli altri componenti dello staff stanno valutando la possibilità di organizzare uscite in acque libere, per gli allievi dei corsi di apnea e ARA, nei mesi di giugno e luglio, per consentire di farsi trovare ancor più pronti per la ripresa delle attività, che speriamo rimanga consentita, a settembre.

Il Consiglio Direttivo, con tutti i membri dello staff, vi augura buone vacanze e attende di rivedervi numerosi alla ripresa delle attività.

Un caro saluto a tutti.

Il Consiglio Direttivo